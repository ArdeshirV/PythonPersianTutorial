پیش‌گفتار
==========

آنچه در این کتاب گرد آمده، حاصل یادگیری‌های شخصی از منابع مختلف و در دسترس مرتبط با آموزش پایتون است؛ یک یادداشت شخصی ولی منسجم. با این حال نمی‌توان این کتاب را ترجمه یا برداشت از یک یا چند منبع مشخص دانست. چرا که هر موضوعی پیش از نوشتن، پیش‌نیازهای آن برآورد و کاملا با مستندات اصلی زبان پایتون هماهنگ شده است. این رویه درنهایت منجر به ایجاد طرحی جدا از منابع متداول آموزشی شده است به گونه‌ای که میتوان این کتاب را یک نسخه ساده شده و روان از مستندات پایتون همراه با پیش‌نیازهای آن به زبان پارسی در نظر گرفت!

همانند پایتون، تمرکز این کتاب نیز بر سادگی گذاشته شده  و تلاش گشته تا هر زمان که نیاز به دانستن موضوعی عمومی یا جدا از زبان پایتون بوده، آن موضوع نیز بیان شود. به همین دلیل، مطالعه این کتاب برای افرادی که پیش‌تر تجربه برنامه‌نویسی نداشته‌اند نیز کاملا مناسب خواهد بود. تمامی دروس سطح‌بندی شده‌اند و تا سطح متوسط برنامه‌نویسی با زبان پایتون را پوشش می‌دهند. سطوح در نظر گرفته شده در این کتاب عبارتند از: پایه (دروس یکم تا پنجم)، مقدماتی (دروس ششم تا یازدهم) و متوسط (دروس دوازدهم تا بیست و پنجم).

دروس کتاب بروز خواهند ماند ولی هیچ تصمیمی برای ادامه دروس کتاب با هدف گذر از سطح متوسط وجود ندارد. چرا که عبور از این سطح به میزان تجربه افراد در برنامه‌نویسی و همینطور حوزه تخصصی آن‌ها باز می‌گردد و اینکه انتظار می‌رود یک برنامه‌نویس به تدریج قدرت اتکا به منابع دست اول و مستندات فنی را به دست آورد.

کامل‌ترین منبع برای استفاده از یک زبان برنامه‌نویسی، مستندات اصلی آن است که با کمی تسلط به زبان انگلیسی می‌توان از آن‌ها بهره‌مند شد. مشکل اینجاست که حجم این مستندات زیاد بوده و ممکن است همراه با واژگان تخصصی باشند که برای کاربران جدید کمی نامفهوم خواهند بود. هدف اصلی این کتاب در کنار آموزش زبان برنامه‌نویسی پایتون، نزدیک کردن کاربران به مستندات اصلی آن است. تلاش شده در کنار ارايه توضیحات روان و کافی در هر بخش، لینک به صفحه مستندات اصلی پایتون نیز ارائه شود، مفاهیم و کلمات کلیدی با زبان اصلی (انگلیسی) ذکر شوند تا امکان جستجوی بیشتر در اینترنت نیز برای خوانندگان فراهم باشد. همچنین سعی شده هیچ نکته و مفهومی بدون ذکر نمونه کد و مثال بیان نشود به این امید که پس از پایان هر بخش، جای ابهامی برای خوانندگان باقی نمانده باشد.

|

این کتاب متن‌باز و آزاد است که سورس آن به منظور امکان مشارکت عمومی در توسعه و همچنین بهره‌برداری‌های آزاد متناسب با مجوز انتشار آن، بر روی `گیت‌هاب <https://github.com/saeiddrv/PythonPersianTutorial>`__ قرار داده شده است. 

----

از جامعه پایتون و همه افرادی که در ایجاد این کتاب من را تشویق کردند، سپاسگزاری می‌کنم. به ویژه از وبلاگ کدرز و دوست عزیزم سجاد شکری که همواره در این مسیر، برای من الهام بخش و راهنما بوده است.

|

`سعید درویش <https://wiki.python.org/moin/SaeidDarvish>`__ 



----

زیربنا:

* `Python <https://www.python.org>`_ 
* `Sphinx <http://www.sphinx-doc.org>`_ 
* `Minoo Theme <https://github.com/saeiddrv/SphinxMinooTheme>`_ 
* `Vazir Font <https://rastikerdar.github.io/vazir-font>`_ 
* `GitHub <https://github.com>`_ 
* `Read the Docs <https://readthedocs.org>`_ 

